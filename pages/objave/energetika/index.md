---
title: Energetika
date: git Last Modified
topics:
    - energetika
    - emisije
summary: Hitri vpogled v prihodnost slovenskega (elektro)energetskega sistema
---

V zadnjih letih so se razprave o oskrbi z (električno) energijo v Sloveniji, podobno kot drugje po svetu, uvrstile v dnevni nabor perečih tem, ki jih tako radi javno (pre)debatiramo. Naraščajoče zavedanje – bodisi dejansko bodisi le namišljeno – o okoljskih problemih, povezanih z našim neizmernim hlastanjem po energiji, je privedlo do širokega spektra mnenj o tem, kako ustrezno nasloviti bodočo oskrbo z (električno) energijo. Vseprisotni želji po zanesljivi in cenovno dostopni oskrbi z energijo pa je pereča okoljska kriza, ki je posledica antropogenih podnebnih sprememb, dodala še novo zahtevno sestavino. Razmah uporabe energije in razvoj energetike je tesno povezan z industrijskimi revolucijami, saj je obilje energije ključno vplivalo tudi na tehnološki, znanstveni in nenazadnje družbeni razvoj. Čeprav se morda zdi, da se v (elektro)energetiki v zadnjih sto letih ni kaj dosti spremenilo, je resničnost bolj zapletena. Električna omrežja so na primer postala izjemno zanesljiva, uporabniki pa elektriko pogosto dojemamo le še prek stikala, ne zavedajoč se truda in znanja potrebnega za zagotavljanje zanesljive oskrbe. V želji po omejevanju v mnogočem škodljivega vpliva pridobivanje energije na naše okolje, je energetika spet pred precejšnjimi in razmeroma hitrimi spremembami. 

Dandanes se večino energije še vedno pridobiva iz fosilnih goriv. Z njimi povezani enormni izpusti toplogrednih plinov ter posledične podnebne spremembe zahtevajo njihovo nadomeščanje z obnovljivih in trajnostnih virov energije. Bodoče potrebe po tovrstni zeleni tehnologiji, ki bo nadvse iskana v naslednjih desetletjih in morda stoletij, so prepričale tudi Evropsko unijo, da si s spodbujanjem razvoja zelenih tehnologij, lahko zagotovi svetlo industrijsko prihodnost. Hkrati uspešno razogljičenje energetske preskrbe terja velike spremembe v načinu pridobivanja energije. S pospešeno elektrifikacijo električna energija pridobiva na pomenu, saj veliko sektorjev, na primer promet (električna vozila), ogrevanje (toplotne črpalke) in tudi industrija, izpodrivajo uporabo fosilnih goriv s tovrstnim zadovoljevanjem energetskih potreb. Čeprav se pojavljajo številne in mestoma tudi upravičene kritike energetske politike Unije, pa ta poskuša povezovati skupne evropske napore po zmanjševanju izpustov toplogrednih plinov oziroma vplivov na okolje s suverenimi energetskimi politikami v obliki dolgoročnejših nacionalnih energetskih in podnebnih načrtov. Ti slonijo na temeljitem razumevanju obstoječega stanja, ekonomike ukrepov in ocenah potencialnega razvoja ter omogočajo preseganje obstoječih energetskih konceptov, kar pa lahko hkrati povzroči določene družbene spremembe. Pri tem polovica ljudi meni, da je to preveč, druga polovica pa, da je to premalo. Kakor koli že, razvoj elektroenergetskega sistema temelji na ključnih lastnostih posameznih tehnologij, kot so zanesljivost oskrbe, ekonomika izgradnje in zahtevani časovni roki. Poudarek je na razogljičenju energetskega sistema, vendar morajo odločitve upoštevati tudi druge vplive na okolje, kot so onesnaževanje zraka in poraba prostora.

## (Obnovljivi) viri električne energije
Zeleni prehod močno poudarja uporabo obnovljivih virov, med njimi je v Sloveniji še posebej pomembna hidroenergija, ki je in bo pomembno prispevala k mešanici energetskih virov. Vendar ekološki vidiki novih hidroelektrarn opozarjajo na zapleten preplet med energetskimi potrebami in skrbjo za okolje. S podobnimi izzivi se soočata tudi vetrna in sončna energija, od težav pri umeščanju zaradi hrupa in dostopnosti omrežja, do materialno intenzivne zahtevnosti sončnih elektrarn. To konec koncev terja uravnotežen in soglasnejši pristop k razvoju obnovljivih virov energije. Poleg tega sta tako vetrna kot sončna energija razmeroma nestalni, kar seveda hromi njuno uporabo. Druga za Slovenijo zanimiva obnovljiva vira sta geotermalna energija in biomasa. Prvo trenutno izkoriščamo večinoma za turistične namene, za energetske namene je pa je začetna naložba povečini (še) predraga. Druga je primernejša za manjša vaška okolja, kjer je okoliškega gozda v izobilju, po možnosti v povezavi z lesnopredelovalno industrijo. Žal so tudi tu stroški začetne naložbe visoki, kar otežuje hitro razširitev tovrstnega pridobivanja energije.

Jedrska energija je v Sloveniji pridobila domovinsko pravico tako z izgradnjo raziskovalnega reaktorja kot predvsem z izgradnjo jedrske elektrarne v Krškem. Uspešna in varna uporaba teh jedrskih objektov je vir ne le obsežnega znanja temveč tudi nemalo tehničnega ponosa. Zaradi staranja Nuklearne elektrarne Krško pa je država pred izzivom, kako naprej. Navkljub dolgi tehnološki zgodovini jedrske energije pa ima ta še vedno nekatere izzive, pri čemer niso nepomembni prav ekonomski. Obrat od fosilnih goriv pomeni tudi postopno opuščanje termoelektrarn na plin oziroma premog. V Sloveniji načrtujemo opustitev  premoga do leta 2033, in čeravno so plinske elektrarne okoljsko nekoliko prijaznejše, pa tudi razvoj geopolitičnih razmer narekuje postopno zmanjševanje uporabe plina fosilnega izvora. 

## Omrežje
Pomembnejšo, če ne celo ključno vlogo pa bo v prihodnje imelo elektroenergetsko omrežje. Pri tem bo moralo usklajevati številčnejše manjše obnovljive vire, kar bo močno povečalo kompleksnost sistema. Do neke mere to pomembnost izkazuje tudi prehod na nove omrežne tarife, ki proizvajalce spodbujajo k usklajenejši rabi omrežja. Zaradi neenakomerne proizvodnje spremenljivih obnovljivih virov pa je pomembna tudi zmožnost shranjevanja viškov energije. Pri tem nekatere tehnologije, kot so črpalne elektrarne in tudi baterijski hranilniki, aktivno razvijamo in uporabljamo, a podobno kot pri večini energetske infrastrukture, je tudi tu močen vpliv tako visokih stroškov kot tudi omejenih zmogljivosti. Velike bodoče potrebe po uravnavanju spremenljivih virov s srednje- in dolgoročnim shranjevanjem viškov pa poganjajo zanimanje za vodikove tehnologije. Pri tem elektrikoa uporabljamo za elektrolizo vode na kisik in vodik, slednjega pa potem lahko spet pretvorimo v energijo bodisi v gorivnih celicah bodisi s klasičnim zgorevanjem. Hkrati pa je vodik mogoče transportirati po plinovodih, kar odpirae dodatne možnosti. Žal tudi vodik ni brez izzivov, ne le da je precej izmuzljiv plin, tudi njegovo pridobivanje ni ravno zelo učinkovito, kar še dodatno slabša ekonomiko tovrstnih pretvorb. 

## Varčevanje z energijo
(Pol)pretekli gospodarski modeli so rast bruto domačega proizvoda močno navezovali na količino razpoložljive energije. A evropske izkušnje zadnjih nekaj desetletij kažejo, da je mogoče gospodarsko rast dosegati tudi ob manj intenzivni rabi energije in predvsem z manjšim onesnaževanjem okolja. Ob tem je morda smiselno omeniti tudi koncept odrasti (ang. degrowth), ki dobrobit celotne družbe ne povezuje (le) z ekonomskim izplenom, temveč se raje naslanja na bolj vsebinske kazalce. Kakor koli že, v elektroenergetski triadi, ki jo, nekoliko poenostavljeno, sestavljajo viri, omrežje in uporabniki, imamo slednji tudi pomembno vlogo, saj naše zahteve po električni energiji pravzaprav poganjajo celoten sistem. Velja, da je marsikatero energetsko zagato mogoče odpraviti z učinkovito in prilagojeno rabo, saj je energija, ki je ni potrebno proizvesti, praviloma tudi najcenejša. Žal varčevanje, tudi zaradi prevladujočega ekonomskega in kulturnega modela izobilja, ni prav blesteče. Hkrati pa je (električna) energija za večino prebivalcev Evrope in tudi Slovenije (še) relativno poceni, kar pomeni, da je le majhen delež prebivalstva pripravljen svoje tozadevno ravnanje ustrezno prilagoditi, saj varčevanje z energijo lahko zahteva tudi spremembe življenjskega sloga. 

Elektroenergetski sistem, ne glede na bodoče načrte, potrebuje redno vzdrževanje in občasno prenovo oziroma gradnjo novih/dodatnih zmogljivosti. Preteklo razmeroma zanesljivo delovanje je sicer ta nauk potisnilo iz družbene zavesti, toda okoljevarstvena prizadevanja pa to po drugi strani spet poudarjajo. Pri načrtovanju in izvajanju nadgradenj je potrebno upoštevati celovitost sistema ter tudi njegov vpliv na družbo, gospodarstvo in tudi okolje. Snovanje bodočega energetskega sistema zato ni le izbiranje najvšečnejše tehnologije. Nekatere tehnologije so še v razvoju, druge so kompleksne ali pa izgradnja takšnih naprav zahteva veliko časa. Ob tem je cena elektrike iz starejših in praviloma že amortiziranih elektrarn nižja od cene iz novih ali bodočih elektrarn, kar otežuje investicije v nove zmogljivosti tako zaradi ekonomike kot tudi percepcije v javnosti. Hkrati tudi nihče ne ve, kakšna bo prihodnja cena elektrike. Če bo elektrike v Sloveniji in tudi bližnji okolici na voljo veliko, bo verjetno poceni, če ji bo primanjkovalo, bo ta zanesljivo draga. Zato nekateri snovalci elektroenergetskega sistema predlagajo pragmatični pristop – podpora takšni energetski mešanici, ki preprečuje najbolj mračen scenarij – obsežno pomanjkanje energije, sploh ker se bodo potrebe po elektriki prav zaradi elektrifikacije še povečevale. Pri snovanju bodočih energetskih objektov se zdi nespametno ne izkoristiti danosti, ki jih imamo na voljo, bodisi materialne, na primer reke ali sončno energijo, bodisi človeške v obliki znanja, na primer energetike, tudi jedrske. 

Toda odločitev o primernih (novih) tehnologijah ni dovolj. Pravo delo se tedaj pravzaprav šele začne. Izkušnje iz preteklosti kažejo, da postavitev novih elektroenergetskih objektov spremljajo številne težave – od težavnega umeščanja v prostor do raznovrstnih zapletov z ustreznim vodenjem projektov.  Javna debata o teh temah je zato koristna, a pripravljeni moramo biti tudi na obvezno kakofonijo youtube doktorjev in facebook profesorjev. A končni rezultat verjetno ne bo prevlada ene same samcate tehnologije, temveč skrbno izdelan mozaik pametnega upravljanja proizvodnje, razdelitve in tudi porabe. A ne moremo niti brez sinergijskih učinkov, saj bo (morebiten) uspeh energetske in okoljske preobrazbe tudi močan pozitiven signal celotni družbi. 
